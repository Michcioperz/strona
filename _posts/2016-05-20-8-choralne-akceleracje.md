---
layout: post
title: 8. Chóralne Akceleracje
---
W tym roku chóry wydziałowe UW spotkają się na _Chóralnych Akceleracjach_ już po
raz ósmy. Każdy z nich zaprezentuje się w kilku różnorodnych kompozycjach.
Tegoroczny koncert jest o tyle wyjątkowy, iż wpisuje się w obchody jubileuszu
__200-lecia Uniwersytetu__, co zostanie odpowiednio zaakcentowane -- odbędzie
się prapremiera utworu napisanego specjalnie z tej okazji.

__Patronat nad koncertem objął JM Rektor UW dr hab. prof. UW Marcin Pałys.__

Po koncercie zapraszamy wszystkich na __poczęstunek__ we _foyer Auditorium
Maximum_.

## W 8. Chóralnych Akceleracjach wystapią:

### Chór Wydziału Biologii

Chór zrzesza studentów i pracowników jednostki, jednak coraz liczniejszą grupę
chórzystów stanowią przedstawiciele innych wydziałów i uczelni, a także
absolwenci związani z Kampusem Ochota. Zespół powstał w 2003 roku z inicjatywy
studentów i wkrótce szerokie grono sympatyków. Chór aktywnie uczestniczy w życiu
Wydziału, wzbogacając swym śpiewem inauguracje i zakończenia lat akademickich,
promocje doktorskie oraz organizując koncerty kolędowe.

__Dyrygentem Chóru__ jest _Zofia Borkowska_. Studiowała dyrygenturę chóralną na
Uniwersytecie Muzycznym im. Fryderyka Chopina oraz filozofię na Uniwersytecie
Kardynała Stefana Wyszyńskiego. Prowadzi nie tylko chór Wydziału Biologii, jest
także kierownikiem Chóru Centrum Myśli Jana Pawła II.

### Chór Wydziału Fizyki

Chór powstał w 2006 roku z inicjatywy pani Dziekan prof. Teresy Rzący-Urban.
Zrzesza studentów, doktorantów i absolwentów Wydziału Fizyki oraz innych
wydziałów UW i uświetnia swymi występami wszelkie wydziałowe uroczystości.
Koncertuje także poza murami uczelni, wykonując bardzo różnorodny repertuar, w
tym utwory napisane na swoje specjalne zamówienie, autorstwa _Jędrzeja
Rocheckiego_, _Anny Huszczy_ i _Daniela Synowca_. W kwietniu 2015 roku był
uczestnikiem pierwszego Festiwalu _"Wiosna Chórów na UW"_, a listopadzie tego
samego roku zdobył __3. miejsce w kategorii chórów akademickich__ na festiwalu
_Cantio Lodziensis_. Od początku istnienia Chóru jego dyrygentką jest Katarzyna
Płońska.

_Katarzyna Płońska_ ukończyła studia magisterskie w Instytucie Muzykologii UW,
gdzie obecnie przygotowuje pracę doktorską. Jest także absolwentką dyrygentury
chóralnej na Uniwersytecie Muzycznym F. Chopina. Przez ponad 10 lat
współpracowała z Chórem Akademickim UW jako instruktor głosowy. Jest członkiem
zespołu wokalnego Fonosynteza.1

### Chór Wydziału Matematyki, Informatyki i Mechaniki

Swój początek zawdzięcza zespołowi wokalnemu Wydziału MIM UW, powstałemu w
kwietniu 2014r. W pełnej okazałości rozpoczął działalność w październiku 2014 r.
Chór występuje przed publicznością uniwersytecką, uświetniając uroczystości
wydziałowe, m.in. kolędowe spotkania świąteczne, a także organizując własne
koncerty, w tym kończący ubiegły sezon _"Szereg harmonicznych korelacji 2015"_.
W swoim pierwszym występie festiwalowym, dzięki współpracy z _Marią Sydor_ i
_Moniką Targosz_, zdobył najwyższą nagrodę - __Złoty Dyplom w kategorii "Duże
chóry mieszane"__ w _I Warszawskim Festiwalu Pieśni Adwentowych i
Bożonarodzeniowych_. Chórem dyrygują:

_Adrianna Żołnierczuk_ – matematyk, studentka Wydziału MIM UW i Prowadzenia
zespołów muzycznych na Uniwersytecie Muzycznym F. Chopina; uczestniczka kursów
Vocal Masterclass w klasie prof. Jolanty Janucik. Studiowała również w
Conversatorio di Musica 'Luigi Cherubini' we Florencji. Jako sopran śpiewała w
Chórze Akademickim UW, od 2 lat jest członkiem Polskiego Narodowego Chóru
Młodzieżowego. Wiele lat współprowadzi scholę u dominikanów, a od października
2014r. – Chór Wydziału MIM UW.

_Barbara Bartha_ – studiowała dyrygenturę chóralną na Uniwersytecie Muzycznym
F. Chopina w Warszawie oraz w Conservatorio di Musica „Giuseppe Verdi” w Como
(Włochy). Jako dyrygent pracowała z chórem parafii św. Michała Archanioła w
Warszawie, chórem Warszawskiego Uniwersytetu III Wieku im. F. Chopina, a od
października 2014 roku z chórem Wydziału MIM UW. Jej pasją jest dawna muzyka
wokalna, szczególnie polifonia renesansu i wczesnego baroku.

### Chór Wydziału Zarządzania

Chór powstał w listopadzie 2012 roku. Zespół tworzą studenci i absolwenci
różnych kierunków studiów. Chór aktywnie uczestniczy w życiu akademickim
wydziału, występując na uroczystościach z nim związanych. W 2013 roku
zadebiutował na Chóralnych Akceleracjach, w 2015 roku na Międzynarodowym
Festiwalu _"Wiosna Chórów na UW"_.

W repertuarze Chóru znajdują się opracowania polskiej muzyki ludowej, popularne
utwory muzyki rozrywkowej i pieśni gospel.

__Dyrygentką Chóru__ jest _Joanna Dacko_, absolwentka dyrygentury chóralnej
Uniwersytetu Muzycznego F. Chopina oraz Podyplomowych Studiów Emisji Głosu
Akademii Muzycznej im. F. Nowowiejskiego w Bydgoszczy. Uczestniczka seminarium
dyrygenckiego Akademii Chóralnej organizowanego przez Narodowe Forum Muzyki we
Wrocławiu. Współpracuje z Chórem Akademickim UW jako instruktorka głosowa.

![Plakat akceleracji](/img/plakaty/akceleracje-8.png)
